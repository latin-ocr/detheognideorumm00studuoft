8

 

2.
Apographgm codicis Ο.

Tanto fere deterior est codex Ο codice A, quanto solent bonitate superari libri
manu scripti bombycini saeculorum XIIIJXIV libris membranaceis saeculi X. Nec divitum
hominum in usum scriptus est codex O, sed qui eum exaravit, ut chartae parceret, et
litteris minutis et permultis scripturae compendiis tachygraphorum more usus est atque aut
suum in usum aut pauperis alicuius hominis docti in usum corpus illud poetarum maxime
epicorum et lyricorum videtur conscripsisse; enumeravit autem ea, quae codice O
continentur, scripta Hugo Hinck in annali philologo a. 1868 pag. 336—339.

Iam saeculo decimo quinto madore situque prope superioris marginis partem ex-
teriorem non paucorum foliorum atque in his eorum, quibus Theognidea continentur (fol. 25ῐ
med. —- fol. 34r sup), lectionem impeditiorem factam esse dixi supra pag. 3. Has, quae
difficiles lectu factae sunt, particulas pessime legit is, qui ex O codicem Venetum Marcianum
522 transcripsit3 aliquanto melius Immanuel Bekker, quem tamen non satis temporis
diligentiaeque in libro Ο excutiendo consumpsisse constat; accuratiora nec vero erroribus
omnia libera de locis illis madore corruptis protulit Hugo Hinck l. c. pag. 334 sq.; non
male nec tamen satis intentis oculorum animique viribus codicem Ο contulit Christophorus
Ziegler, cuius de Theognideis merita admodum parva sunt; non paucos eorum, qui antea
libri O lectiones excerpserant, errores correxit Henricus Iordan ⁸), qui codicem O Romae
vere anni 1881 contulit, sed errores aliquot, in quos incidit, demonstrant ne Iordanum
quidem satis exercitatum fuisse in tachygraphorum' Graecorum ductibus ex locorum madore
situve corruptorum tenebris extricandis. Omnium optime conferendi officium sustinuit
Augustus MaU, amicus suavissimus, qui a me rogatus mense Februario anni 1877 librum Ο
cum Theognideorum editione Ziegleriana (Tubingae 1868) tam accurate contulit, ut hac
collatione una usus essem, nisi vere anni 1879 mihi ipsi licuisset Romae in bibliotheca
Vaticana per longius temporis spatium locos illos madore deturpatos examinare et despera-
tissima quaeque iterum iterumque temptare. Denique cum in codicibus, qui ex parte legi
non possunt, non tanturn quid scriptum sit, scire referat, sed etiam quid ita legi non
possit, ut de memoria tradita tacendum sit, ipse mense Aprili anni 1879 Romae apographum
codicis Ο confeci atque omnem operam in ea re posui, ut quam accuratissime testarer
de locis illis madore corruptis. Hoc apographum quominus totum denuo cum Ο con-
ferrem, cum temporis angustiis prohibitus essem, vere anni 1889 Augustum Mau rogavi, ut
de minutiis quibusdam, de quibus apographum meum non satis clare testari videbatur,
denuo inspecto codice O ad me referret. Is autem mihi rescripsit codicem O frustra
quaesitum esse per totam bibliothecam Vaticanam atque infelici aliquo casu nuper amissum
videri; fortasse codice Ο usum esse Ioannem Baptistam cardinalem Pitra brevi ante quam
his litteris eriperetur atque latere codicem Ο alicubi inter hereditatem a Pitra relictam,
nec tamen certi quicquam de ea re adseverari posse. Itaque hac data occasione ego
apographum meum typis exprimendum curavi.

⁸) Conf. inprimis Henricum Iordan in Hermae Berolinensis vol. XVI pag. 506—510 et in prooemio indici
lectionum universitatis Regimontanae a. 1885l1886 praemisso.

